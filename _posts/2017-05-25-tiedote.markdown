---
layout: post
title:  "Uusi koko kansan vegaani&shy;ruoka&shy;tapahtuma Turkuun kesällä – Vegånia tarjoaa maukasta ruokaa ympäristöä kunnioittaen"
date:   2017-05-26 17:07:59 +0200
categories: tiedote
---
Elokuussa 2017 Turussa järjestetään ensimmäistä kertaa Vegånia–vegaani&shy;ruoka&shy;festivaali. Vanhan Suurtorin 4.–5.8. täyttävän tapahtuman pääosassa on maukas ruoka, joka on laadukasta, kestävästi tuotettua ja eettistä. Vegånia on tapahtuma vegaaneille ja yhtä lailla kaikkien kaupunkilaisten yhteinen ruokajuhla.

– Vegåniassa tärkeää on hyvä ruoka, rento tunnelma sekä ympäristön ja eläinten kunnioittaminen. Vegånia haluaa tarjota mahdollisuuden nauttia, kokeilla ja tutustua. Kävijöiden henkilökohtaisia ruokavalintoja ei udella, vaan jokainen on tervetullut, vakuuttaa idean takana oleva tapahtuman tuottaja Suvi Kiukas.

Tapahtuman järjestäjät myös haastavat turkulaisia ravintoloita tarjoamaan elokuun ensimmäisellä viikolla vegaanisen Vegånia-annoksen tai menukokonaisuuden. Mukaan haasteeseen on jo lupautunut joukko ravintoloita: mm. Kaskis, Gastropub Löytö ja Panda Sushi tarjoavat elokuussa tapahtuman nimikkoannoksia.

Vegaanisen ruokavalion suosion nousu jatkui koko vuoden 2016 ja trendi on edelleen vahva: kasvisruoka nostetaan esiin useissa lähteissä (mm. Aromi-lehti, Helsingin Sanomat) yhtenä vuoden 2017 suurista ruokatrendeistä. Turussa Vegånia on vegaaniruoan suurtapahtumana ensimmäinen. Erityisesti vegaaniseen ruokaan keskittyviä tapahtumia on kuitenkin Suomessa vielä vähän, eikä yksikään ole aikaisemmin panostanut juuri ravintolaruokaan ja street foodiin. Vegånia toimii edelläkävijänä ja samalla innostaa niin ravintola-alan ammattilaisia kuin asiakkaitakin eettisesti kestävien makunautintojen pariin.

– Olemme iloisia saadessamme tehdä tämän tapahtuman juuri kotikaupunkiimme Turkuun, sillä täällä on rikas ja eloisa ravintolakulttuuri. Suunnittelemme Vegåniasta vuosittaista perinnettä, jatkaa toinen tuottaja Roosa Vastamäki.

Ruokatorille turkulaisista ravintoloista osallistuvat muun muassa Kuori/Roots Kitchen, Vänäk ja Tikitak. Kojupaikkojen myynti jatkuu kesäkuun alkupuolelle ja kaikki ruokatorilla sekä teemaviikolla mukana olevat ravintolat julkistetaan myöhemmin kesällä.
