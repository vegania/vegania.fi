---
layout: post
title:  "Ensimmäinen Vegånia menestys – Kävijämäärä ylitti kaikki odotukset"
date:   2017-08-08 12:00:00 +0200
categories: tiedote
---
Viime viikonloppuna 4.-5.8. Turussa ensimmäistä kertaa järjestetty Vegånia – vegaaniruokafestivaali oli menestys. Kävijöitä kaksipäiväisessä tapahtumassa oli yhteensä yli 10 000, kun järjestäjien tavoitteena oli alkuaan yhteensä 7 000 kävijää. Tapahtuma järjestetään uudelleen ensi vuonna.

– Kävijämäärä ja yleisön innostus on selvä merkki sille, että tapahtumalle oli tilausta. Vegaaninen ruoka kiinnostaa tällä hetkellä ihmisiä ja se on todennäköisesti myös tulevaisuudessa kasvava ruokatrendi, kertoo tapahtuman tuottaja Suvi Kiukas.

Vanhalla Suurtorilla järjestettyyn tapahtumaan osallistui yhteensä 19 näytteilleasettajaa, joista suurin osa oli ravintoloita. Vegånia-festivaalin kanssa samaan aikaan Vanhalla Suurtorilla järjestettiin niin ikään ensimmäistä kertaa Turun Panimofestivaali TuPa. Brinkkalan pihan alueella ohjelmaa tarjosi perjantai-iltana Osuuskunta Turun Kirjakahvilan kanssa yhteistyössä järjestetty Vegånia <3 Kirjis –bändi-ilta, joka houkutteli paikalle 1 000 kuuntelijaa, sekä lauantaina Kirjakahvilan järjestämä Punx for seitan –tapahtuma. Tapahtuma myös levittäytyi Vanhan Suurtorin ulkopuolelle elokuun ensimmäisen viikon aikana: 14 turkulaisen ravintolan tarjoamat Vegånia-teemamenut keräsivät kiitosta.

– Tapahtuma oli juuri sen näköinen kuin toivoimmekin! Tunnelma oli hyvä ja ruoka erinomaista. Olemme suorastaan häkeltyneitä siitä panostuksesta, jonka jokainen mukana ollut ravintola tapahtumalle antoi, iloitsee tapahtuman toinen tuottaja Roosa Vastamäki.

Vegånia-festivaalin järjesti voittoa tavoittelematon yhdistys Vegånia ry. Tapahtumaa olivat tukemassa Turun kaupunki, Bioferme, Rajupaja, VG Wok, Tikitak ja Creat.
