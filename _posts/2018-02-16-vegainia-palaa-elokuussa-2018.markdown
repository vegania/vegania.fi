---
layout: post
title:  "Suomen ensimmäinen vegaaninen katuruokatapahtuma palaa elokuussa 2018"
date:   2018-02-26 12:00:00 +0200
categories: tiedote
---

Suomen kiinnostavin ruokatapahtuma Vegånia-festivaali järjestetään jälleen 3.–4.8.2018 Turun Vanhalla Suurtorilla. Viime kesänä maan ensimmäisessä vegaanisessa street food -tapahtuma Vegåniassa vieraili kymmenentuhatta ihmistä ja annoksia myytiin yhteensä yli 14 000. Kävijöitä oli vauvoista vanhuksiin, elämäntapavegaaneista uteliaisiin sekasyöjiin.


Vegånia on koko kansan ruokakulttuuritapahtuma ihmisille, jotka haluavat nauttia kesästä, hyvästä ruuasta ja leppoisasta tunnelmasta. Tapahtuman ytimenä on tänäkin vuonna eettisesti sekä ympäristöystävällisesti tuotettu kasviperäinen, laadukas ja maukas ruoka. Ruokatori on kaikille avoin ja pääsymaksuton, näin mahdollisimman monella on mahdollisuus tulla tutustumaan uusiin makuelämyksiin.


– Ensimmäisen tapahtuman herättämä innostus kertoo vegaaniruokatrendin vahvasta kasvusta. Runsaslukuinen yleisö toivoi Vegånialle jatkoa, joten halusimme ehdottomasti toteuttaa ruokajuhlan uudelleen tänä vuonna, kertoo tapahtuman vastaava tuottaja Suvi Kiukas.


Viime kesän tapaan Vegånia luo mahdollisuuden kokea ruokaelämyksiä jo ennen viikonlopun kaksipäiväistä ruokatoria. Elokuun ensimmäisellä viikolla Vegånia levittäytyy tapahtuma-alueensa ulkopuolelle kutsumalla turkulaisia ravintoloita tarjoamaan asiakkailleen erityisen vegaanisen annoksen tai menukokonaisuuden.


Vanhalla Suurtorilla samaan aikaan Vegånian kanssa järjestetään jälleen Turun Panimofestivaali. Viime vuonna alkanut tiivis yhteistyö jatkuu: – Tänä vuonna tarjoamme kaikille TuPaan astuville entistäkin tunnelmallisemman ympäristön sekä laajemman valikoiman paikallisesti tuotettuja ja hieman kauempaakin tuotuja pienpanimo-oluita sekä -siidereitä, joita kävijät pääsevät nauttimaan Vegånian vegaanisten herkkujen kera, kuvailee panimofestivaalin tuottaja Peetu Sillanpää.


Vuonna 2018 festivaali sisältää maukkaan kulinaristisen tarjonnan ja rennon tunnelman lisäksi myös laadukkaita musiikkielämyksiä: Porthanin puistoon rakentuu piknik- ja musiikkimaailma, jossa festivaalivieraat voivat nauttia ravintolakojujen antimia ulkoilmalavan esiintyjiä kuunnellen. Musiikkiohjelma toteutetaan Vegånian, TuPa:n ja Sunborn Catering Oy:n yhteistyönä. 


– Tapahtuman musiikillinen profiili tulee olemaan vahvasti paikallinen ja raikkaan vaihtoehtoinen. Vanha Suurtori ja Porthanin puisto ovat täydellinen alue keskustassa ruoan, juoman ja musiikin yhdistävälle matalan kynnyksen ilmaisfestivaalille, vakuuttaa Sunborn Live:n tuottaja Pietu Sepponen.


Tapahtuman myyntipaikkojen varaus on alkanut ja jatkuu kesäkuun alkuun. Ruokatorilla ja teemaviikolla mukana olevat ravintolat sekä tapahtuman musiikkiohjelma julkistetaan kokonaisuudessaan myöhemmin kesällä.